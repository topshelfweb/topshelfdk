---
title: "Fejlbeskeder i formularer: Når brugeren får skylden for dit design"
excerpt: "Små fejl i formularer kan have store konsekvenser. Utydelige eller dårligt placerede fejlbeskeder skaber forvirring, frustration og får brugere til at opgive – ofte uden at du opdager det. Artiklen gennemgår typiske fejl i formular-feedback og viser, hvordan klare, meningsgivende fejlbeskeder kombineret med tekst og farver kan forbedre brugeroplevelsen markant og øge konverteringen."
date: "2026-01-22"
tags: ["usability", "accessibility"]
featured: true
author: "Brian Emilius"
---
Formularer er det vigtigste værktøj på en hjemmeside, hvis du vil skabe engagement med dine kunder. Derfor er det enormt vigtigt at gøre det rigtigt hver gang.

En af de fejl jeg meget ofte støder på, er fejl- eller statusbeskeder som kan være svære at se, eller som ikke giver mening i den sammenhæng de er i.

Et eksempel fra den virkelige verden: 
Lange formularer som fylder mere end skærmen, men hvor fejlbeskeden er i toppen af formularen og submit-knappen er i bunden.

Problemet her, er at en bruger er scrollet langt ned på siden når de klikker submit - og så ser de ikke fejlbeskeden. Dette kan skabe frustration og i sidste ende betyde at en bruger giver op og forlader siden (bounce).

<img src="/fejl-i-formularer.png" alt="illustration: formular med fejlbed i toppen, mand der tager sig frustreret til hovedet og spørger 'hvad gik galt?', mand forlader formularen og ser nedtrykt ud." width="1536" height="1024" style="width:500px;height:auto;">

Et andet eksempel fra den virkelige verden er fejlbeskeder som udelukkende vises med farver eller symboler. Altså ingen læsbar tekst. 
Dette er et problem for både for skærmlæsere men også for brugere i en stresset situation eller brugere med nedsat kognitiv evne.

"Hvad præcist gik galt?", "Hvad skal jeg gøre for at fikse problemet?"

Hvis ovenstående spørgsmål gør sig gældende for dine brugere, så har du et problem.

Du kan opdage det ved at kigge på din bounce-rate, fx gennem Google Analytics. Hvis din bounce-rate på en CTA side er høj, så kan der være problemer med dine formularer.

## Men du kan let fikse det
En brugertest med en lille gruppe brugere direkte fra din målgruppe afslører problemer som disse.

En brugertest ikke er svær at gennemføre og kan redde potentielt tusindevis af leads og spare dine kunder for frustrationer.

Men tænk i forvejen over hordan du kan hjælpe dine brugere med at forstå hvorfor noget går galt. Hvor skal en fejlbesked om et forkert udfyldt felt stå? Det giver måske mest mening at beskeden er skrevet i umiddelbar nærhed af input-feltet.

### Brug farver i kombination med tekst - aldrig alene.
Det er vigtigt at huske at brugere kommer fra forskellige virkeligheder. De kan stå i en stresset situation og har måske ikke et stort overblik, eller de kan være farveblinde.

Hvis et input-felt alene får en rød outline for at vise at noget gik galt kan det være svært at overskue hvad der konkret gik galt eller det kan være svært helt at se at der er en fejl.

Derfor bør du kombinere både meningsgivende fejltekst og farver, så du rammer flest mulige.

### Hvad er en meningsgivende fejlbesked?

"Feltet er udfyldt forkert", "Der er en fejl i formularen".

Ovenstående er eksempler på dårlig feedback. Hvad har jeg konkret gjort forkert? Hvor er fejlen?

Brug i stedet beskeder der fortæller hvordan man udfylder felter/formularer korrekt:

"Du skal bruge en gyldig email adresse, fx din@mail.dk", eller "Du må max bruge 255 tegn, du har brugt 329. Gør din besked kortere."

Ja, det kommer til at fylde lidt mere på skærmen, men det er ok, så længe formålet er at hjælpe dine brugere og derved konvertere dem til kunder.